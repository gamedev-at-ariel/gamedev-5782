<div dir='rtl' lang='he'>

חוקי המשחק
==========

הקורס שאנחנו נמצאים בו הוא לא רק קורס לפיתוח משחקים – הוא בעצמו משחק. אין מבחן –
הציון נקבע ע"י צבירת נקודות.

איך צוברים נקודות?
------------------

-   **מטלות שבועיות**: פתרון המטלה השבועית עד יום לפני ההרצאה הבאה מזכה כל חבר/ת
    צוות ב-**3** נקודות. פתרון באיחור של שבוע לכל היותר מזכה בנקודה **1**.
    יהיו כ-10 מטלות כאלו (המספר עשוי להשתנות במהלך הסמסטר).

-   **התקדמות בפיתוח המשחק שלכם**: התקדמות בהתאם להוראות מזכה כל חבר/ת צוות
    ב-**3** נקודות. התקדמות באיחור של שבוע לכל היותר מזכה בנקודה **1**.
    יהיו כ-10 מטלות כאלו (המספר עשוי להשתנות במהלך הסמסטר).

-   **הצגה בהרצאה**: בכל הרצאה ייבחרו הפתרונות הטובים ביותר למטלה השבועית. אחד
    מחברי הצוות, שיהיה נוכח בהרצאה, יוזמן להציג. הצגה מוצלחת מזכה ב-**12** נקודות.
    שימו לב - הניקוד יינתן רק לחבר/ת הצוות שהציג/ה בהרצאה.
    אם כמה חברי-צוות הציגו ביחד, הניקוד יתחלק ביניהם, לדוגמה, 
    אם שני חברי צוות הציגו ביחד - כל מציג/ה י/תקבל **6** נקודות.

-   **הצגת המשחק שלכם בהרצאה האחרונה:** בהרצאה האחרונה מתוכנן יום הצגת משחקים
    שפיתחתם בקורס. ייתכן שנשתף סטודנטים אחרים מהמחלקה, או ממחלקות אחרות
    , ואולי גם מפתחי-משחקים מהתעשיה הישראלית. הצגת המשחק שלכם ביום זה
    מזכה כל חבר/ת צוות ב-**10** נקודות - בתנאי שהמשחק שלכם תקין ועובד ביום ההצגה,
    כך שאפשר לשחק בו לפחות חמש דקות בלי להשתעמם ובלי להיתקל בבאגים.

-   **הצטיינות בפיתוח משחק**: שלושת הצוותים שהמשחק שלהם יזכה בדירוג השופטים הגבוה
    ביותר ביום הצגת המשחקים יזכו במענק נקודות של 15 (ראשון), 10 (שני), 5 (שלישי). *סעיף זה
    יתקיים רק אם אכן נצליח להשיג שופטים ליום הצגת המשחקים.*

-   **הצגת נושא מתקדם בשיעור**: בהתאם לקצב ההתקדמות בשיעורים, ייתכן שיהיה זמן
    ללמד נושאים מתקדמים כגון: משחקים מרובי-משתתפים, מציאות מדומה
, או למידת מכונה. סטודנטים שיבחרו להציג נושא זה (30-60
    דקות, כולל טקסט מצגת ודוגמאות קוד) יזכו ב-**20** נקודות.

-   אפשרויות נוספות לצבור נקודות עשויות להתווסף במהלך הסמסטר.

עבודת צוות
----------

פיתוח משחק הוא עבודת צוות – חשוב לעבוד בצוות כדי לוודא שהמשחק מעניין לא רק את מי
שפיתח אותו אלא גם אנשים נוספים. 
מומלץ מאד לעבוד בזוגות.
מותר גם לעבוד לבד - אבל עומס העבודה יהיה גדול יותר.
מותר גם לעבוד בשלשות - אבל הציון עלול להיות נמוך יותר אם מתחלקים בניקוד על ההצגות.

חשוב שכל חברי-הצוות ישתתפו בעבודה. אני יודע שאתם מאד טובי-לב ואוהבים לעזור,
וכשמישהו מבקש מכם לרשום את השם שלו על המטלה שלכם, אתם מסכימים בשמחה, כי ממילא
עשיתם את העבודה, אז מה אכפת לכם לעזור לחבר... זה יפה מאד, וכשיש בחינה סופית זה
לא מפריע כי בבחינה רואים מי למד ומי לא. אבל בקורס כזה, שאין בו מבחן וכולו מסתמך
על עבודה במהלך הסמסטר, חשוב שכל חברי הצוות ישתתפו בעבודה.

לכן, בחלק מהמטלות, כמות העבודה תהיה תלויה במספר חברי הצוות. למשל, אם צריך לשחק
במשחק מסויים ולתאר את חוויית השחקן, אז כל חבר-צוות צריך לכתוב תיאור אישי; אם צריך
להמציא רעיונות מקוריים, אז מספר הרעיונות יהיה נניח N+1 (כאשר N הוא מספר חברי
הצוות), וכד'. עדיין כדאי לעבוד בצוות כי חלק מהעבודה משותף, אבל כדאי להוסיף רק
חברים שעובדים.

יש לדווח בכתב על כל עזרה שקיבלתם בהגשת המטלה, בהתאם ל[תקנון היושר של המחלקה](https://www.ariel.ac.il/wp/cs/wp-content/uploads/sites/88/2020/08/Guidelines-for-Academic-Integrity.pdf).

</div>
